<html><head><meta http-equiv="Content-Type" content="text/html;charset=utf-8" /><link href="style.css" rel="stylesheet" type="text/css" /><title>0 ÍRÓASZTALFIÓK</title></head><body><div class="calibre" id="calibre_link-12">
	<p class="block_">https://ezerszo.cafeblog.hu/</p>
	<ol class="list_">
	<li class="block_1" id="calibre_link-21"><b class="calibre1">HOME SCHOOL</b></li>
</ol>
	<p class="block_2">&nbsp;</p>
	</div>

<div class="calibre" id="calibre_link-0">
<p class="block_3" id="calibre_link-22"><a href="https://ezerszo.cafeblog.hu/author/grizzlee/" class="text_">GrizzLee</a><span class="text_1"> 2020. április 21. kedd</span></p>
	<p class="block_2">&nbsp;</p>
	</div>

<div class="calibre" id="calibre_link-13">
<p class="block_4" id="calibre_link-23"><span class="text_2">Tegnap bejön Bogi.<br class="calibre2" />&ndash; Földrajzból kell írnom Ázsia népességéről.<br class="calibre2" />Még be sem fejezi, Neko átirányítja hozzám.<br class="calibre2" />&ndash; Őt kérdezd, ő jó földrajzból!<br class="calibre2" />&ndash; Földrajzból IS! &ndash; próbálom fényezni magam, ha már nem úszhatom meg.<br class="calibre2" />Bogi odajön és mutatja a tabot. Grafikonok, diagram, táblázat.<br class="calibre2" />&ndash; Hát kérem… Izé.<br class="calibre2" />&ndash; Ezt nem írhatom.<br class="calibre2" />&ndash; Na várjatok, ma még nem ittam kávét!<br class="calibre2" />Kimegyek, két kanál kávészőkítő meg egy kanál kristálycukor. Diétás kávé! Feltöltöm a csészét és be a mikróba. Egészséges kávé! Beslattyogok a szobába.<br class="calibre2" />&ndash; Na, Ázsia népessége.<br class="calibre2" />&ndash; Várjál, még nem ittam meg!<br class="calibre2" />Neko megtalál:<br class="calibre2" />&ndash; Várd meg, amíg megissza, aztán vécére megy, az még egy fél óra…<br class="calibre2" />&ndash; Nyugi, azt majd később, első a munka, utána a szórakozás.<br class="calibre2" />Hol vannak azok a diagramok? Több férfi születik, mint nő, de 60 éves kor környékén megfordul a trend… Persze, ott is korábban halnak a pasik, mint a nők…<br class="calibre2" />Olvasok, elemzek, diktálok. Hány mondat kell? Tíz. Mennyinél tartunk? Öt.<br class="calibre2" />&ndash; Micsoda?…<br class="calibre2" />Mi a fenét lehet erről még elmondani? Bogi újra felolvassa a feladatot. Nyitok egy új lapot, képeket hívok be Ázsia országairól. Vaktérképben nem vagyok jó, muszáj puskáznom. Lediktálom, hogy hol a legnagyobb a népsűrűség. Hány mondatnál tartunk? Hat?? Még csak?<br class="calibre2" />&ndash; Figyelj, nézd végig, amit eddig írtál, és a vesszők helyére tegyél pontot!<br class="calibre2" />Végre nekiállhatok World of Tanks-ezni!<br class="calibre2" />Kis idő múlva újra bejön a kiscsaj.<br class="calibre2" />&ndash; Elküldtem a földrajzot. Majd kapok rá egy ötöst.<br class="calibre2" />&ndash; Ha ötöst kapsz, abból egy négyes az enyém!</span><span class="text_3"><br class="calibre2" id="calibre_link-24" />
</span></p>
	</div>

<div class="calibre" id="calibre_link-1">
<p class="block_4" id="calibre_link-25">
<span class="text_3">
</span></p>
	<p class="block_5"></p>
	<ol class="list_">
	<li value="2" class="block_1" id="calibre_link-26"><b class="calibre1">ANTIMESE</b></li>
</ol>
	<p class="block_2">&nbsp;</p>
	</div>

<div class="calibre" id="calibre_link-14">
<p id="calibre_link-27" class="block_3"><a href="https://ezerszo.cafeblog.hu/author/grizzlee/" class="text_">GrizzLee</a><span class="text_1"> 2020. április 21. kedd</span></p>
	<p class="block_2">&nbsp;</p>
	</div>

<div class="calibre" id="calibre_link-2">
<p class="block_3" id="calibre_link-28">Élt egyszer régen egy Huang-Xi nevű ember. Egyedül, mint az ujjam, nem volt se kutyája, se macskája. Földet művelt, mint mi is mindannyian. Reggel korán kelt, kiment a rizsföldre és hajlongott naphosszat. Ha vetni kellett &ndash; hajlongott. Ha aratni kellett &ndash; hajlongott. Ha arra jött egy elöljáró &ndash; hajlongott.<br class="calibre2" />Egyszer csak elege lett, és úgy döntött, felhagy a földműveléssel. A fülébe jutott, hogy Hangmi városában szabad kihívású kung-fu bajnokság lesz, és arra gondolt, megnyeri, és a hátralevő életében a befutott bajnokok kényelmes és fényűző világát fogja élni egy szép helyen. Mindenesetre nem itt, az biztos!</p>
	<p class="block_3">Nos, hamar el is indult, mert bár csak 400 mérföldre volt Hangmi, az utat gyalogszerrel tudta csak megtenni, és térdtől lefelé fel volt ázva a lábán a bőr a folytonos vízben ácsorgástól. A reuma sem tett jót neki, arról nem is beszélve, hogy fehérek voltak a csülkei, mint a főtt rizs, ellentétben a teste többi részétől, amit bőségesen ért a Nap. Szóval így nézett ki Huang-Xi, ne is csodálkozzatok, hogy nem volt se felesége, se ágyasa.</p>
	<p class="block_4"><span class="text_2">Ment, mendegélt hegyen-völgyön, árkon-bokron keresztül. Útközben megfigyelte, hogy vadászik a sáska, hogy küzdenek egymással az erdő vadjai, hogy ejti el zsákmányát a tigris &ndash; ezt jó messziről látta, szerencsére -, hogy mozognak a majmok a faágakon, és hogy viselkedik a daru.<br class="calibre2" />Éppen idejében érkezett a városba, és adta le nevezését. Még aznap sorra került egy vékony, de fürge fiatalember ellen. Beálltak a körbe, a kör szélén helybeli és idegen emberek buzdították a harcolókat mindenféle fájdalmas fogásra. Huang-Xi kissé megroggyantotta a bal lábát, a jobbat félig felemelte a bal elé, a két karját kézfejjel kifelé keresztbe tette maga előtt. Daru áll a hegyen. A bíró csengettyűszavára az ellenfele hirtelen mozdulattal mellbe rúgta, és ahogy hátra repült, még a levegőben adott Huang-Xinek egy irtózatos pofont.<br class="calibre2" />Huang-Xit úgy megverték, hogy… irtózatosan megverték, hatalmas ruhát kapott. Tulajdonképpen csak pár másodpercig tartott a küzdelem &ndash; nevezzük annak -, de hősünk szerencsére csak a pofonra emlékezett. Amikor ájultan elterült, a lábánál fogva kihúzták a körből és egy árnyékos fa alá tették. Estére tért magához. Lógó orral hazaballagott, beállt a rizsföldre a többi paraszt közé és csendesen meghúzta magát. Azóta sem hagyta el a falut, és ha kérdezik, hogy van, azt feleli, hogy jól érzi magát.</span><span class="text_3"><br class="calibre2" id="calibre_link-29" />
</span></p>
	</div>

<div class="calibre" id="calibre_link-3">
<p class="block_4">
<span class="text_3">
</span></p>
	<p class="block_5"></p>
	<ol class="list_">
	<li value="3" class="block_1" id="calibre_link-30"><b class="calibre1">PAPÍRTANK</b></li>
</ol>
	<p class="block_2">&nbsp;</p>
	</div>

<div class="calibre" id="calibre_link-15">
<p id="calibre_link-31" class="block_3"><a href="https://ezerszo.cafeblog.hu/author/grizzlee/" class="text_">GrizzLee</a><span class="text_1"> 2020. április 21. kedd</span></p>
	<p class="block_3">&ndash; Ketyere szomjas. <br class="calibre2" />Öregem metilalkoholt tölt a tankba, az gluggyogva nyeli. Szép napos idő van, de nem sokáig élvezhetjük, hamarosan indulnunk kell. A bádogkasztni olyan szűk, hogy inkább magunkra húzzuk, mintsem belebújunk. <br class="calibre2" />Ketten vagyunk Ketyerére, Öregem vezeti, én a malacokkal vagyok elfoglalva. Malac az, ami széttúr mindent. Pötyivel gondosan lehet és kell célozni, az átüti a vastagabb páncélt is, de nekünk olyan nem jár. Ahogy a rádiónk is régimódi. Nem baj, úgysem állnánk szívesen szakaszba, ketten jól megvagyunk már… mióta is? <br class="calibre2" />Ismerős a pálya, nem is kell szólnunk egymáshoz, bal kéz felé indulunk, ahol a folyó van. Ott egy keskeny út vár, nem jöhet oldalról ellenség. Ketten megelőznek kollégák. Ketyere szerényen adja elő, nemigen jutunk óránként húsz fölé. Hegyen még annyi sem. De szentigaz, olyan még nem volt, hogy valahova ne másszon fel! <br class="calibre2" />Beslisszolunk két kilőtt tank közé, ahol a part végéig ellátni. A radarunk nem mutat el odáig, de az előttünk járók ha találkoznak valakivel, azt nálunk is kiírja a monitor. Nem tűnik úgy, mintha bárki ott bújt volna el, indulnánk tovább, de abban a pillanatban megjelenik egy veres sziluett a kijelzőn, már én is látom a gazdáját a part végében, és lám, épp odalő, ahol az előbb álltunk. Még hogy nincs hatodik érzék! Öregemnek legalábbis az lehet. Meglepetésében megtorpan, de máris nyomja tovább a gázt, csak el innen! <br class="calibre2" />Mire a hosszú kanyar végére érünk, a két kolléga elintézi a kis bujkálót, szabad a pálya egész odáig, ahol már fel kell mennünk a folyótól. Mi úgy szoktuk, hogy mielőtt felkanyarodnánk, túlfutunk a benyílónál, közben lesünk befelé, hol kuporog az ellen. Ha szerencsénk van, nem lőnek ki. A benyíló után persze visszafordulunk, és óvatosan jövünk fel. Már tudjuk, hol vannak, annyi idő alatt nem tudnak nagyon átrendeződni. <br class="calibre2" />Nem is akarnak, jól bejáratott helyet választanak maguknak: nekik csak a kupakjuk látszik, vagy elbújnak egy szikla mögött, te meg jöhetsz fel teljes életnagyságban, amíg ki nem lövik alólad a gépet. Csakhogy van még egy trükkünk! Ha elég gyorsan csináljuk, életben is maradhatunk. Amikor feljövünk, rögtön balra fordulunk, így kikerülve a nyílásból, hátra kapaszkodunk a pálya sarka felé. Ott van egy lyuk a sziklák között, és patkó alakban körbefut egy ösvény fel arra a szintre, ahol a bázis is van a védőkkel együtt. Ott a bokrok között még közelebb tudunk lopakodni, és csak az vesz észre, aki ismeri ezt a helyet. De nem sokan. <br class="calibre2" />Ott aztán találunk egy kiskockát, ez egy kicsi ágyú, kerekekre szerelve. Erőset lő, de gyenge a kabátja, egyet odasózok és annyi neki. Már nem jöttünk hiába! <br class="calibre2" />Igazság szerint végig kéne menni itt az ellenség bázisa mögött, hogy biztosak legyünk abban, hogy nem bújt el senki, de a mieink közül az egyik, aki megmaradt, már a bázist foglalja. Ott gurul körbe-körbe és néha lövi a levegőt. A foglalásért is jár jutalom, gyorsan beállunk mi is. Közben forgolódok a toronnyal, mint barát a szentképek között, hogy ha meg akarnának lepni, ne bírjanak. Eltelik vagy két másodperc, lövés dörren, és a kolléga elfüstöl. Bal oldalt van egy kis szikla, épp hogy elfér mögötte egy tank, hát onnan jött az áldás. Ha mozdulatlan, nem jelzi a radarunk, és ez az volt. Megvárta, amíg a bajtársunk elékerül, és kényelmesen kilőtte. Odafordulok, és már lövöm is a malacot, de a tank visszahúzza az orrát. Előre-hátra hintáz, de csak a sarka lóg ki. Sokkal erősebb az orrpáncélja, mint amit mi át tudnánk lőni, meg kéne várnom, hogy annyira kijöjjön, hogy legalább az oldalát el tudjam találni. Annyira figyelek, hogy nem veszem észre, hogy szemből valaki a padló alól megtalál. <br class="calibre2" />Padló alól, azaz neki csak a tornya lóg ki a horizontom fölé, ő meg telibe lát minket. <br class="calibre2" />Az első lövésre is elfogy félig a szekerünk, még egy találat és megyünk a levesbe. Odakapom a tornyot, de lassan fordul, és mire</p>
	<p class="block_2">&nbsp;</p>
	</div>

<div class="calibre" id="calibre_link-4">
<p class="block_3" id="calibre_link-32">&nbsp;</p>
	<p class="block_3">&ndash; Adok neki skerazint &ndash; mondja Öregem, és nyeleti a tankkal az üzemanyagot. Öregem folyton bütyköli, csiszatolja Ketyerét. Kopott szegény, mattra szívta a nap, de tiszta és megbízható. <br class="calibre2" />Elhoztam a járandóságunkat, fejenként egy tábla csoki, három meglepetés konzerv, amiről semmit nem tudunk, csak felbontás után derül ki, hogy mi van benne, egy darab kenyér és egy kanna víz. Meg a keksz. Ebből sokat kapunk, és olyan íze van, mint a fűrészpornak, de laktató. Én ellennék ezzel is egész nap, meg a vízzel. <br class="calibre2" />Öregem szikkadt, napégette, mint a tankunk, csak nem zöld, hanem épp hogy nem fekete. Szótlan, értelmes szemű, kicsit hajlott a háta a kevéske hely miatt, amin osztozunk. Vagy a sok vereség miatt, amit el kell viselnünk. Nem tudhassam, sokat nem beszélünk. <br class="calibre2" />A csokit rögtön kibontja és nagyot harap belőle. Ha így folytatja, délig befalja mind. Neki adom a részem, cserébe megkapom a kekszadagját. A konzerveket a többi közé hajigálom, mi ugyan nem fogunk hízni tőle! A masinába szuszakoljuk magunkat, mint kéz a kesztyűbe, és már szól is a rádió: <br class="calibre2" />&ndash; Time to roll up! <br class="calibre2" />Jobbra fordulunk és felmászunk egy közepesen magas sziklára. Namost ez nem ennyire gyors, mint ahogy elmondom, eltelik vagy két perc, mire feldohogunk. Beállunk egy jó kis helyre, egyik oldalról egy bokor, a másikról egy nagy kő bújtat, és innen belátni a pálya felit. Ketyere csendesen szuszog, néha pattog egy kicsit, de csak halkan, talán hogy észre ne vegyenek. De most messze alattunk folyik a csetepaté, ránk se bagóznak. Ami nem baj. Hallom, Öregem néha cuppog a csokoládéval, én a kekszet majszolom, reszeg a fogam alatt. Néha rálövök egy-egy távoli célpontra, de mire leér a malac, az már továbbáll. <br class="calibre2" />Egyre kevesebb lövés hangja gördül ide-oda a katlan oldalain, megmerevednek az arcvonalak, elmattulnak a veres foltok a monitoron, ami az ellent mutatja, végül el is tűnnek. A szemünkre vagyunk bízva, meg a fülünkre, de messze vagyunk mindentől. De jó lenne, ha így maradna minden! Az örökös napsütésben, a csendben csak a… <br class="calibre2" />De ebben a pillanatban bal kéz felé, úgy a dombunk aljánál, feltűnik egy veres petty. Jön fölfelé! Hát ez hol a fenében volt eddig? Öregem is látja, egyetlen gázröffenéssel jobbra kanyarodva kifarolunk a jó kis helyünkről, hogy szembe kerüljünk a támadóval. Előre nem menekülhettünk, túl magas és meredek a fal, nem élnénk túl egy zuhanást. Harcolnunk kell. <br class="calibre2" />Az erőlködő motorhang is most csapja meg a fülemet. Ezért nem hallottam semmit, olyan jól elbújtunk, hogy elszigeteltünk mindent magunktól. Célra tartok. Hallom, hogy megtorpan, ő most vette észre a radarján, hogy foglalt a dombtető. Óvatosabban jön tovább. Nem érdemes előre mennem, mert nem tudom annyira letörni a löveg csövét, hogy lelássak, alulról meg könnyedén szétlövi a hasunkat. Meg kell várni, amíg feljön. Menekülni sem érdemes, mert mire leérnénk a túloldalon, hátulról simán elkapna. Már látom a kupakját, rálövök, de lecsúszik róla a malac. Mire újratöltök, az egész tornya látszik, jóval nagyobb, mint amire számítottam. <br class="calibre2" />Ez egy bivaly hozzánk képest! <br class="calibre2" />Odalövök a cső alá, lyukat üt a páncélon, de nem sokat vesz le az életéből. Gyorsan utánatöltök, de ő megáll, látom, hogy lövésre készül,</p>
	<p class="block_3">&nbsp;</p>
	<p class="block_3">Úgy látszik, kevesen vagyunk, mert egy, sőt két osztállyal nagyobb gépekkel raktak egy csoportba. És ez sajnos azt jelenti, hogy az ellen is hasonló brigádból áll. Ketyerével két behemót közé kerültünk az első sorba, még hátra sem tudunk somfordálni. <br class="calibre2" />Bent gubbasztunk a helyünkön, megpróbálunk úgy tenni egymás előtt is, mintha nem hallanánk, hogy miket dumálnak a nagymenők a fejünk felett. <br class="calibre2" />&ndash; Hallod? A múltkor átmentem egy ilyen kis szaron. Tudod, mi maradt belőle? <br class="calibre2" />&ndash; Mi? <br class="calibre2" />&ndash; Semmi! <br class="calibre2" />Ezen jót röhögnek. <br class="calibre2" />&ndash; Hallod? Én a fiamnak vettem egy ilyet Karácsonyra. Hallod? <br class="calibre2" />&ndash; És? <br class="calibre2" />&ndash; Nem játszik vele. Hallod, egyszer letette valahová, azóta nem találja. <br class="calibre2" />Még nagyobb röhögés. <br class="calibre2" />&ndash; Pedig nem rosszak ezek! Hallod? Veszélyesebb, hallod, mint a Rambo öt! <br class="calibre2" />&ndash; Mint öt Rambó, te hülye! &ndash; hallom Öregem dünnyögni a pilótaülésben. <br class="calibre2" />&ndash; Direkt mondja így, viccesebb &ndash; felelem savanyúan. <br class="calibre2" />Végre elindulunk. A start utáni kavarodás itt most életveszélyes, ezek alatt a nagy lánctalpak alatt, kissé félre kell húzódnunk. Öregem ahogy egy kis rést lát, átszökik két óriás között, jobbra fel a dombra, onnan jó a kilátás. <br class="calibre2" />A java a középen álló hegyen harcol, ott dől el leginkább a csata sorsa, bár volt már rá példa, hogy egy jól szervezett csapattal a dombon keresztüljutva foglaltuk el az ellenség állását, pedig létszámhátrányban voltunk. Egy bokorcsoport mögött állunk meg. Innen a pálya alsó része belátható, bár a lövések elől semmi nem véd. Lent kószál egy-két tank, ezeket próbáljuk innen eltalálni, amikor is hallom, hogy hátul valami karcol, és érzem, hogy passzíroznak előre. Öregem rögtön hátramenetbe kapcsol és tolat rá a mögöttünk nyomakodóra, de az jóval erősebb nálunk, letaszít a sziklás domboldalon. <br class="calibre2" />A zuhanást túléljük, de a lentieknek most már tiszta célpontul szolgálunk. Öregem jobbra kanyarodik, és fordulunk vissza fel a dombra. Egyre gondolunk, megpróbáljuk lelökni, aki minket lökött le, de még félútig sem jutunk, szétlövik a seggünk: bamm, bamm-bamm, csak úgy ropognak több irányból</p>
	<p class="block_3">&nbsp;</p>
	<p class="block_3">Megint az a pálya, ahol a folyóparton szokunk végigdöcögni, és megint bal kéz felé esik. Amikor elindul a csata, kiketyegünk a mi kis tempónkban, de sajnos az ellennek is eszébe jut, hogy a surranópályán jobbak az esélyek, mint a váron keresztültörni, és jó kis lövöldözésbe futunk. Beállunk azért a többiek közé, de hamarosan kapunk egy találatot a lánctalpunkra. Moccanni sem tudunk, közben a kilógó részeinket puffogtatják a kanyaron túlról, az életünk egyre fogy. Visszalőni nem tudunk, nem látunk célt, a többiek nem tudnak segíteni. <br class="calibre2" />&ndash; Ó, a fenébe! <br class="calibre2" />&ndash; Főnök!… <br class="calibre2" />&ndash; Ó, a fene</p>
	<p class="block_3">&nbsp;</p>
	<p class="block_4"><span class="text_2">&ndash; Kisfiam, gyere vacsorázni! &ndash; hallatszott fel a konyhából. <br class="calibre2" />&ndash; Megyek, Anya! <br class="calibre2" />A srác lekapta a fejéről a fejhallgatót és az asztalra dobta. <br class="calibre2" />&ndash; Állandóan kilőnek! Semmire sem megyek ezekkel a papírtankokkal. Nem játszom többet!</span><span class="text_3"><br class="calibre2" id="calibre_link-33" />
</span></p>
	</div>

<div class="calibre" id="calibre_link-17">
<p class="block_4">
<span class="text_3">
</span></p>
	<p class="block_5"></p>
	<ol class="list_">
	<li value="4" class="block_6" id="calibre_link-34"><b class="calibre1">HALÁLVÁGY</b></li>
</ol>
	<p class="block_2">&nbsp;</p>
	</div>

<div class="calibre" id="calibre_link-10">
<p id="calibre_link-35" class="block_3"><a href="https://ezerszo.cafeblog.hu/author/grizzlee/" class="text_">GrizzLee</a><span class="text_1"> 2020. április 21. kedd</span></p>
	<p class="block_2">&nbsp;</p>
	</div>

<div class="calibre" id="calibre_link-7">
<p class="block_7" id="calibre_link-36">Ez eredetileg egy email volt, amit Claude-nak,<br class="calibre2" />a nagylányomnak küldtem, ezért ez a szöveg a keretben.<br class="calibre2" />Viszont szükségesnek tartottam benne hagyni,<br class="calibre2" />hogy érthető legyen a novella.</p>
	<p class="block_3">Nálunk elég vidám a suli. Szerintem azért, mert nagyobb “gyerekek” nagyobb marhaságokat tudnak mondani. Ott van például a biológiaóra.<br class="calibre2" />Táplálkozás. Szivacs: a vízárammal bekerülő szerves törmelékkel. (Razzia: Tusfürdővel.) Csalánozók: rákocskákkal, halacskákkal. (Márk: Elefántocskákkal.)<br class="calibre2" />Mondjuk a tanarak sem normálisak. Irodalom tanárnő:<br class="calibre2" />&ndash; Én figyelek, csak azt nézem közben, hogy miért fojtogatják azt a fiatalembert.</p>
	<p class="block_3">Apropó irodalom…<br class="calibre2" />Tavaly, 9.-ben tanultunk Szent Margitról. A sztori ismert: IV. Béla a tatárjárás idején megfogadta, hogy ha ezt megússza az ország, hálából felajánlja lányát a Nyulak szigetén működő zárdának. (Később erről a királylányról nevezték el a szigetet Margitszigetnek.) Az akkori szokások aszketikus életet követeltek a hívőktől, hiszen Jézus miértünk szenvedett a keresztfán, és minél többet szenvedünk ezen a földön, a mennyekben annál kedvesebbek leszünk az Úrnak. A fent említett tanárnő házi dolgozatot íratott velünk, mondván: Írjátok le Szent Margit egy napját! Hát én leírtam…</p>
	<p class="block_3">&nbsp;</p>
	<p class="block_3">HALÁLVÁGY</p>
	<p class="block_3">Ív Béla, a magyar válogatott vezetőedzője kopogott és benyitott kislánya szobájának ajtaján. Margó szokásához híven falatnyi tévéjét nézte.<br class="calibre2" />“Naponta 180 kg füvet is elfogyasztanak, és annyi nősténnyel párosodnak, amennyivel csak bírnak.”<br class="calibre2" />&ndash; A hippikről van szó?<br class="calibre2" />&ndash; Nem, Apucikám, a mamutokról.<br class="calibre2" />&ndash; Hm. Tulajdonképpen azért zavarlak, mert megígértem, hogy ha nyerünk a mongolok ellen, beíratlak abba a flancos fitnesz-stúdióba. Amikor a hosszabbítás után még mindig döntetlen volt az állás, nem hittem volna, hogy a TBFK kapusa beengedi azt a gólt.<br class="calibre2" />&ndash; Micsoda?<br class="calibre2" />&ndash; TBFK. Tatár Bifsztek Futball Klub. Ahogy az a srác ott állt a kapuban…<br class="calibre2" />&ndash; Halálvágy.<br class="calibre2" />&ndash; Tessék?! &ndash; Ív Béla őszintén megijedt egy pillanatra.<br class="calibre2" />&ndash; Így hívják a klubot, Apucikám. Halálvágy. Ez most a legnagyobb zsuga.</p>
	<p class="block_3">Tágas előtér várta a belépőt, a falakon táblák, például: “Ami nem öl meg, az megkeményít.” Vagy: “Jézus BELEHALT sebeibe.” Vagy ez: “Aki itt nagy akar lenni, az úgy jár, mint a vas.”<br class="calibre2" />&ndash; Ezt hogy kell érteni?<br class="calibre2" />&ndash; Szó szerint.<br class="calibre2" />&ndash; Hogyhogy?<br class="calibre2" />&ndash; Addig ütik, amíg meleg.<br class="calibre2" />Soror Ascetica, az intézmény főnöknője vezette végig Margót.<br class="calibre2" />&ndash; Ha szeretetet érzel Jézus urunk iránt és osztozni akarsz szenvedéseiben, akkor itt jó helyen jársz, gyermekem. Majd segítünk, hogy jól érezd magad.<br class="calibre2" />&ndash; Talán rosszul, anyám.<br class="calibre2" />&ndash; Meglátjuk, gyermekem.</p>
	<p class="block_3">“Kedves Apuci!<br class="calibre2" />Nagyon jól érzem magam, király dolgok történnek itt. Hajnali négy órakor kelünk, reggeli torna az udvaron, aztán lemegyünk az ebédlőbe. Persze senkinek nem kell a reggeli, de ez is hozzá tartozik a napirendhez. Én sem hiszem el, de öt kilót fogytam a két hét alatt! Sorakozó, névsorolvasás, majd elhajtanak dolgozni. Én nagyon élvezem, mert roppant unalmas, és ezért szenvedek tőle. De ez nem tart soká, mert délben, újabb sorakozót követően bemegyünk az étkezdébe, és rettenetes főzelékeket kell ennünk. Egytől háromig a könyvtárszobában fárasztó vicceket mondanak nekünk. Egyet leírok ide:<br class="calibre2" />Csák Máténak volt két törvényes, meg egy törvénytelen fia: Csák Berry, Csák Norris és Nemcsák Károly.<br class="calibre2" />Ez már olyan rossz, hogy az egyik lány elájult. De irigylem!<br class="calibre2" />Aztán szabadfoglalkozás vacsoráig. Ilyenkor szoktak kiválasztani egy-egy szerencsést, akit megkorbácsolnak. Nem akarok dicsekedni, de én már kétszer is sorra kerültem!<br class="calibre2" />Vacsi este fél hétkor, körömpörkölt, meg pacal, meg ilyesmi, aztán gyorsan ágyba bújunk, mert fiatal szervezetnek sok pihenés kell. Persze alig bírok aludni, szinte állandóan vécére kell járnom, de a szenvedés minden pénzt megér.<br class="calibre2" />Apropó: Küldhetnétek valami monoton popzenét, mert azokat utálom, de a régieket már megszoktam, és félek, hogy megszeretem őket.<br class="calibre2" />A múltkor elkaptak két növendéket hátul a kerítés mellett. Volt náluk egy-egy nagy kő, azokat feldobták és aláálltak. A délutáni istentiszteleten a kábítószer káros hatásairól volt szó.<br class="calibre2" />Most búcsúzom, mindjárt megyünk vacsorázni. Légy jó, Apucikám! Anyut sokszor puszilom, és nagyon szépen kérlek Benneteket, hogy ne végezzetek ki sok embert, mert itt bent is rossz híreteket keltik ezek a dolgok. Istvánt is csókolom, a Ti<br class="calibre2" />Margótok”</p>
	<p class="block_3">Soror Ascetica kopogott és belépett Margó cellájának ajtaján. A lány spenótot evett sárgarépa főzelékkel és tenyérnyi tévéjét nézte.<br class="calibre2" />&ndash; Látom, kikapcsolódsz. Jól teszed! Nem kell mindig sanyargatnia magát az embernek.<br class="calibre2" />&ndash; Viccelsz, anyám? Ez a Dél-Amerikai sorozat olyan rossz, hogy belehalok, mire vége lesz! HA vége lesz…</p>
	<p class="block_3">&nbsp;</p>
	<p class="block_3">A tanárnő nem sok szót vesztegetett a házi dolgozatomra. Én direkt nem kérdeztem rá, a beadás után vagy három nappal ő hozta szóba a dolgot:<br class="calibre2" />&ndash; Nem értették a feladatot. Egyedül az Attila, de az meg… &ndash; és legyintett.<br class="calibre2" />Pedig tudtam volna cifrázni, de nem mertem. Mégiscsak egy iskolai dolgozat!</p>
	<p class="block_8"><span class="text_4">2004</span><span class="text_3"><br class="calibre2" id="calibre_link-37" />
</span></p>
	</div>

<div class="calibre" id="calibre_link-5">
<p class="block_8">
<span class="text_3">
</span></p>
	<p class="block_9"></p>
	<ol class="list_">
	<li value="5" class="block_1" id="calibre_link-38"><b class="calibre1">ZENGA ZÉNEK</b></li>
</ol>
	<p class="block_2">&nbsp;</p>
	</div>

<div class="calibre" id="calibre_link-16">
<p id="calibre_link-39" class="block_3"><a href="https://ezerszo.cafeblog.hu/author/grizzlee/" class="text_">GrizzLee</a><span class="text_1"> 2020. április 21. kedd</span></p>
	<p class="block_2">&nbsp;</p>
	</div>

<div class="calibre" id="calibre_link-6">
<p class="block_7" id="calibre_link-40">Amikor kibújik a név a dalból</p>
	<p class="block_3">Gera Bela um cumí<br class="calibre2" />en dá Gera Bela um cujú</p>
	<p class="block_3">* * *</p>
	<p class="block_4"><span class="text_2">&ndash; Vörös László zeng, zengeti a Széll…<br class="calibre2" />&ndash; A Széllt ismerem, őróla Moszkvateret neveztek el. De ki az a másik?<br class="calibre2" />&ndash; Nem mindegy?</span><span class="text_3"><br class="calibre2" id="calibre_link-41" />
</span></p>
	</div>

<div class="calibre" id="calibre_link-18">
<p class="block_4">
<span class="text_3">
</span></p>
	<p class="block_5"></p>
	<ol class="list_">
	<li value="6" class="block_1" id="calibre_link-42"><b class="calibre1">FAL UTAZÁS</b></li>
</ol>
	<p class="block_2">&nbsp;</p>
	</div>

<div class="calibre" id="calibre_link-8">
<p id="calibre_link-43" class="block_3"><a href="https://ezerszo.cafeblog.hu/author/grizzlee/" class="text_">GrizzLee</a><span class="text_1"> 2020. október 12. hétfő</span></p>
	<p class="block_2">&nbsp;</p>
	</div>

<div class="calibre" id="calibre_link-19">
<p class="block_10" id="calibre_link-44">Fal utazás</p>
	<p class="block_3">&nbsp;</p>
	<p class="block_10">&ndash; Még sohasem láttam a Falat &ndash;<br class="calibre2" />mondja a drága<br class="calibre2" />két falat<br class="calibre2" />között.<br class="calibre2" />Agyam falba ütközött.<br class="calibre2" />“Na, megint egy dráma”,<br class="calibre2" />gondolom, de nem, mert lám a<br class="calibre2" />történelem<br class="calibre2" />&ndash; elismerem &ndash;<br class="calibre2" />nem csak minket szúrt hátba.<br class="calibre2" />Fejem még kába,<br class="calibre2" />de itt az elhatározás:<br class="calibre2" />&ndash; Megnézzük!<br class="calibre2" />&ndash; Nem hiába<br class="calibre2" />vagy te életem párja! &ndash;<br class="calibre2" />Arcomon csók csattan,<br class="calibre2" />ez jólesik, nem vitás.<br class="calibre2" />&ndash; Fel hát &ndash; mondom, &ndash;<br class="calibre2" />jöjjön a kirándulás!</p>
	<p class="block_3">&nbsp;</p>
	<p class="block_10">Százhússzal repülünk,<br class="calibre2" />repeszt a Skoda.<br class="calibre2" />De a drágát<br class="calibre2" />nem érdekli, hogy mutatom Prágát.<br class="calibre2" />&ndash; Ott a Károly-híd.<br class="calibre2" />&ndash; Tojok rá, érjünk már oda!<br class="calibre2" />Végül<br class="calibre2" />már autó nélkül<br class="calibre2" />orrunkat korsóba mártva<br class="calibre2" />intek a pincér után.<br class="calibre2" />&ndash; Kérem,<br class="calibre2" />a Falat keressük.<br class="calibre2" />&ndash; Lebontották régen!<br class="calibre2" />Nőm meg csak fecseg:<br class="calibre2" />&ndash; Jaj, nem is tudom,<br class="calibre2" />a gázt elzártam?<br class="calibre2" />Vagy ömlik a propán-bután?<br class="calibre2" />Te meg mit nézel úgy, mint egy orángután?<br class="calibre2" />&ndash; Ezentúl &ndash; hangom recseg &ndash;<br class="calibre2" />többet kell néznünk a híreket &ndash;<br class="calibre2" />mondom sután.</p>
	<p class="block_8"><span class="text_2">2016. február 5. péntek</span><span class="text_3"><br class="calibre2" id="calibre_link-45" />
</span></p>
	</div>

<div class="calibre" id="calibre_link-11">
<p class="block_8">
<span class="text_3">
</span></p>
	<p class="block_9"></p>
	<ol class="list_">
	<li value="7" class="block_1" id="calibre_link-46"><b class="calibre1">FUTBALLHÉ</b></li>
</ol>
	<p class="block_2">&nbsp;</p>
	</div>

<div class="calibre" id="calibre_link-9">
<p id="calibre_link-47" class="block_3"><a href="https://ezerszo.cafeblog.hu/author/grizzlee/" class="text_">GrizzLee</a><span class="text_1"> 2020. október 12. hétfő</span></p>
	<p class="block_2">&nbsp;</p>
	</div>

<div class="calibre" id="calibre_link-20">
<p class="block_7" id="calibre_link-48">Egy fejezet egy évek óta készülő könyvből</p>
	<p class="block_3">&ndash; Azt vágod, hogy én ezt a szart NEM FOGOM FELVENNI?!<br class="calibre2" />Bratyó az utolsó három szót hangosan és szótagolva vágta a képembe. Ott álltunk a fiú öltöző közepén, és meredten néztük egymást.<br class="calibre2" />Nagyjából én vagyok az egyetlen csaj, aki be mer jönni ide, és nagyjából én vagyok az egyetlen, akivel nem is mernek kikezdeni a srácok. Mondjuk ennek hátránya is van: ebből a suliból sem lesz pasim!<br class="calibre2" />&ndash; Csak addig kell, hogy rajtatok legyen, amíg kiszaladtok a pályára, aztán ledobjátok, mi meg behozzuk onnan. MUSZÁJ így lennie, mert különben SZART SEM ér a meglepetésünk!<br class="calibre2" />&ndash; NEM ÉRDEKEL a meglepetésetek! Ezt NEM veszem fel!</p>
	<p class="block_3">Na jó. Szóval arról van szó, hogy nyár végén, nem sokkal sulikezdés előtt Liliana Palmerék háza mögött a tóból egyszer csak kisétált egy kis krokodil, vagy mi. A kiscsaj a veszett nagy kutyaugatásra figyelt fel, egyedül volt otthon. Amikor kiment és meglátta a dögöt, úgy megijedt, hogy kiesett a szendvics a kezéből. A zöld szörnyeteg odaballagott, és egy falással eltüntette. Amennyit ő lépett előre, Lili annyit lépett hátra. A kutya tisztes távolból ugatta a jelenetet.<br class="calibre2" />Első dolga volt áthívni engem, és a fűben ülve néztük, ahogy a hüllő sütteti a hátát a délutáni napon. Egy méternél nem lehetett hosszabb, de legalább száz foga volt, csak a felső sorban! Valahányszor kinyitotta a pofáját, beledobtunk egy szendvicset. A krumplisalátás meg a rántott húsos volt a kedvence, nagyokat cuppogott és pislogva nézett, hogy kér még.<br class="calibre2" />Közben azon tanakodtunk, mi a fenét kezdjünk vele. Végül megszületett a nagy ötlet: a suli futballcsapatának a kabalaállata lesz! Persze a többiek előtt titokban kellett tartanunk, hogy annál nagyobb legyen a meglepetés, amikor a nyitómérkőzésen kifutnak a pályára a játékosok.<br class="calibre2" />Láthatóan semmi kedve nem volt visszamenni a tóba. Ez egy nagy, kacskaringós partvonalú mesterséges tó, sok kertnek erre néz a háta, de úgy látszott, Palmeréknél érzi magát a legjobban. Arra nem tudtuk rávenni, hogy visszaússzon, de most már nem is akartuk, hogy itt hagyjon bennünket. Miután jóllakattuk szenyával, a farkánál fogva odavonszoltuk a pincelejáróhoz, és lelökdöstük a lépcsőn, közben buzgón imádkozva, nehogy az elövetkező héten bármiért is lemenjenek a Palmer szülők és frászt kapjanak az állattól.<br class="calibre2" />Tehát vészesen közelgett a bajnokság, és hárman Lilivel és Berettával nekiálltunk habszivacsból és zöld nemezből krokodilfejet és -farkat varrni. Ezt kellett ráimádkoznom a bátyámra és a többi srácra, akik a csapatban játszottak. Egy teljes öltözetet is varrtunk, ezt Liliana veszi föl, és a pálya széléről buzdítja majd őket. Jó terv volt, a legjobb, ami ebben az évben az eszünkbe jutott, és nem volt egyszerű rábeszélni a fiúkat, hogy azt tegyék, amit mi szeretnénk, anélkül, hogy elárulnánk a valódi okát.<br class="calibre2" />Igazából csak a bátyámat kellett meggyőzni, bár ez koránt sem volt egyszerű, és a többiek tették, amit az Elnökük mond.</p>
	<p class="block_3">Na és akkor ott álltunk végre a pálya szélén, halálra izgultuk magunkat, a srácok meg az öltözőben izgultak, az iskolai banda a Get in the Ring-et játszotta a Guns N’ Roses-tól, és erre a zenére kezdtek beindulni a fiatalok is.<br class="calibre2" />Aztán kijött a vendégcsapat, a szpíker a megafonban bejelentette, hogy “A pályán a Minnesotai Medvék!”, de csak egy nagytermetű, barna szőrű kutya volt a kabalaállatuk. Pff, szánalmas! Majd ha meglátják a mienkét! Egy kissé magabiztosabban éreztük magunkat a húgommal és a barátnőmmel. A szurkolótáboruk viszont egész lelkes volt, ezt egy kicsit irigyeltem tőlük.<br class="calibre2" />Páran rákezdtek az ilyenkor elmaradhatatlan “Ohi-o, hóhá-nyó!” rigmusra, mire tőlünk egy páran a nagyobb darabok közül kezdtek átszivárogni a vendégek szektorai felé.<br class="calibre2" />Aztán végre megszólalt a hangosbeszélő:<br class="calibre2" />&ndash; A pályáááán!… Aaaaz!… Ohioooo!… KROOOOOOX!!!<br class="calibre2" />A csapat elkezdett besomfordálni, fejükön a krokodilfejjel, a derekukról nagy zöld farok meredt hátra. Nyilván cikisnek találták a göncöt, de olyan dörgő hangorkán fogadta őket, hogy mire a pálya szélére értek, már mindegyik kihúzta magát és nem volt náluk büszkébb és boldogabb csapat a világon!<br class="calibre2" />Elkezdtük a ládát a pálya felé taszigálni, de elég nehezen ment. Valószínűleg alul valami kiállhatott, mert felszántottuk vele a futballpálya körül a futóknak épített rekortánt. Hűha, ennek nem fog örülni a tornatanár! A ládából egyébként fújtatás, sziszegés és dobogás hallatszott, úgy látszik, a meleg napon kezdett magához térni az állatka az egyhetes pincehideg után. Amikor kinyitottuk a ládikót, egyemberként hőköltünk hátra. Csak egy zöld villanás, és már kint is volt a krokodilus, és egyenesen a minnesotaiak “medvéje” felé vette az irányt. Az sem volt rest, fürgén elkezdett a játékoskijáróval szembeni dísztribün felé rohanni, egyenesen a dirinő asztalához. A palánknál aztán elkanyarodott oldalra, de a zöld dög sajnos meglátta a VIP-s terülj asztalkámat, és egy pillanatnyi habozás nélkül átugrott és rávetette magát a szendvicsekre.<br class="calibre2" />&ndash; Ááááááááá! &ndash; sikoltotta a dirnő. &ndash; Ez egy… NÍLUSI KROKODIL!<br class="calibre2" />&ndash; Ugyan már &ndash; kezdte vigasztalni a biosztanár, &ndash; mindenki láthatja, hogy semmi köze sincs a Crocodylus niloticus-hoz, ez egy fiatal Alligator mississippiensis, és valószínűleg…<br class="calibre2" />De a többit már nem lehetett hallani, mert kitört az általános zűrzavar.<br class="calibre2" />A csajok sikoltoztak és ájuldoztak, a srácok röhögtek és csapkodtak és kezdték szétszedni a lelátót, a banda belecsapott a húrokba a Welcome to the Jungle-lel, ami az adott helyzetben szerintem egy jó választás volt. A dirinő egy szék tetején ugrált, mintha bizony a szörny nem érhette volna fel, ha akarja, és magából kikelve üvöltött. A tanárok úgy általában fel-alá rohangáltak és azt kiabálták, hogy mindenki őrizze meg a hidegvérét, és kettes oszlopban kezdjék meg a stadionból való kivonulást, de ha hallotta is valaki, nem fogadott szót.<br class="calibre2" />És a dög? A dög rendületlenül zabálta a szendvicseket, amikor azzal végzett, elropogtatott néhány doboz üdítőt és egy zacskó szalvétát, majd nekikezdett a zöld faasztalnak. Talán azt hitte, saláta.<br class="calibre2" />&ndash; Te Lili! &ndash; kérdezte Beretta. &ndash; Kapott ez az állat enni?<br class="calibre2" />&ndash; Hát, néha vittem le neki valamit, amikor nem felejtettem el… Meg amikor anyuék nem voltak otthon, vagy már aludtak… De nehogy azt hidd, hogy ez olyan egyszerű volt!</p>
	<p class="block_3">Kis híján kicsaptak a suliból, de esküszöm, megérte! Még bátyus is azt mondta, hogy ilyen jó nyitóbulijuk soha nem volt.<br class="calibre2" />Kiderült, hogy honnan lógott meg az állat, és a tulajdonosa bőségesen kárpótolta az iskolát. Mondjuk mi ebből nem kaptunk egy centet sem…</p>
	<p class="block_3">Bosszantott, hogy lenyúlták a kabalaállatunkat, de a csapat nevét már nem lehetett megváltoztatni. Törtem a fejem, jövő szezonra mit találjak ki, és végül döntöttem: olyan lesz, ami nincs, és nem is kell majd senki másnak.<br class="calibre2" />Ősz elején rengeteget cserkésztünk és sokat varrtunk hármasban Lilivel és Berettával, és most nem is kellett annyit győzködni a fiúkat, hogy felvegyék az orrot és a farkat. Nagy hangzavar közepette vonultak ki a pályára, mi pedig a tavalyi nehézségekből tanulva kerekeken guruló óriási ládát toltunk, amiből igen furcsa hangok szűrődtek ki, miközben a hangosanbeszélő ordított a fejünk felett:<br class="calibre2" />&ndash; Aaaaa!… Pályáááán!… Aaaaaz!… Ohiooooo!… RAAAAAAAATZ!<br class="calibre2" />A dirinő elájult, mielőtt kinyithattuk volna a ládát, amiből több száz jól megtermett, felhízlalt házipatkány ugrott elő és bevetette magát a nézők közé, hogy búvóhelyet keressen magának.</p>
	<p class="block_11">2013. 12. 16.</p>
	<p class="block_12"></p>

</div>

</body></html>