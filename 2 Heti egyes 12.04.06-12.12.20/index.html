<html><head><meta http-equiv="Content-Type" content="text/html;charset=utf-8" /><link href="style.css" rel="stylesheet" type="text/css" /><title>2 Heti egyes 12.04.06-12.12.20</title></head><body><div class="calibre" id="calibre_link-0">
	<ol class="list_">
	<li class="block_" id="calibre_link-6"><span class="text_">2012. ÁPRILIS 6., PÉNTEK</span></li>
</ol>
	<ol class="list_">
	<li id="calibre_link-7" class="block_1"><a href="http://hetiegyes.blogspot.hu/2012/04/tele-van-padlas.html" class="text_1">TELE VAN A PADLÁS</a></li>
</ol>
	<p class="block_2"></p>
	<p class="block_3">A padlás ígéretekkel van tele.</p>
	<p class="block_3">Imre, aki alattam alszik, már tavaly megtalált azzal, hogy ki kéne menni Bécsbe, van egy tuti címe, ahol munkát lehet vállalni. 5 eurós órabérért kell napi 6 órát dolgozni. Hetente fizetnek, az 150 euró. Kinti fizetésnek nem valami jó, de magyarnak igen. Ráadásul a cég, amelyik alkalmaz, valamiféle szállóval is rendelkezik (mint Den Helderben a The 5), és 1 eurót kérnek el egy éjszakáért. Másfélért adnak egy tál kaját. Hát ha ennél jobbat tud valaki, szóljon!</p>
	<p class="block_3">Namost én utánajártam a vonatjegynek, és csak oda 13 eurónak megfelelő forint összeg, ami kevesebb, mint 4 rugó. Ha retúrt veszel, az 25, de 1 hónapon belül fel kell használni. Igazán nem drága!</p>
	<p class="block_3">Nosza, szerezzünk valahonnan 10 rugót!</p>
	<p class="block_4"></p>
	<p class="block_3">Szegény Pepének már hosszú évek óta tartozom vagy 20 ropival. Ő nem tudott adni, de nem ezért. Az Éva folyton azt mondja, hogy neki nincs pénze, ezért nem is kértem tőle. Kati csajtól kértem, ő első szóra megígérte, hogy a februári fizetéskor ad, de nem tudott, mert kevesebbet kapott, mint amire számított. A márciusiból sem tudott adni. Gomeztől is kértem. Ő örökbe akarta adni, de én mondtam, hogy visszaadom, csak utaljon. Két héttel ezelőtt azt mondta, hogy majd jövő héten elküldi. Ma (6-án) ráírtam a Faszbúkon. Azt felelte, hogy most nincs, mert be kellett fizetni a gyerek táborát. 30 rugó. Előre nem látott kiadás...</p>
	<p class="block_3">Sebaj, gondoltam, majd úgy csinálom, hogy kérek segélyt, az ugyan csak 7200, de odaútra elég.</p>
	<p class="block_4"></p>
	<p class="block_3">Március 12-én kellett volna bemennem a Haller utcában a hajléktalanoknak fenntartott Munkaügyi Központba, de akkor úgy voltam vele, hogy már csak idő (napok?) kérdése, és kimegyek a francba. Akkor lássam őket, amikor a hátam közepét. Tegnapelőtt (ápr. 4-én) korán keltem, és nyitás előtt már egy órával ott voltam, így is hatodiknak álltam a sorban.</p>
	<p class="block_3">Elég hamar bejutottam. Nem is azzal volt a baj. Lássuk, mi történt:</p>
	<p class="block_4"></p>
	<p class="block_3">(bemegyek, köszönök. a pult mögött egy nagymellű, szemüveges nő ül. derűs, nyugodt hangulat mindkét részről)</p>
	<p class="block_3">NŐ Jó napot! (a papírról lenézi a nevem, guberál a gépben) Mi van az alkalmi könyvecskéjével?</p>
	<p class="block_3">ÉN Még régen kiváltottam, de sosem használtam.</p>
	<p class="block_3">NŐ Azért kérdezem. Akkor lezárom... (lezárja. gondolom) Eddig miért nem jött?</p>
	<p class="block_3">ÉN Az a helyzet, hogy külföldi melót ígértek. Sajnos, nem jött össze. Most már nem is hitegetnek.</p>
	<p class="block_3">NŐ Attól még jelentkezhetett volna!</p>
	<p class="block_3">ÉN Annyira biztosnak látszott!</p>
	<p class="block_3">NŐ Ahhoz, hogy folytonos legyen a kapcsolata a Központtal, el kell vállalnia a közmunkát. Ha nem vállalja, megszakad a folytonosság, és (ide egy szám jön, asszem 3) hónap múlva jöhet megint, és akkor elölről kell kezdeni a regisztrációját.</p>
	<p class="block_3">ÉN Ez mi ez a munka?</p>
	<p class="block_3">NŐ Segédmunka.</p>
	<p class="block_3">ÉN Na jó, de segédmunka hol? Mittomén, segédmunka bányában?</p>
	<p class="block_3">NŐ (nevet) Ma már nincsenek bányák Magyarországon. Segédmunka a Csillebérci Úttörőtáborban.</p>
	<p class="block_3">ÉN (nem akarom neki mondani, hogy most már nincsenek úttörők Magyarországon, inkább helyette tovább kérdezek) Milyen természetű az a segédmunka?</p>
	<p class="block_3">NŐ Favágás, gereblyézés... Napi 8 óra munka, havi 47 000 Ft.</p>
	<p class="block_3">ÉN (hirtelen hévvel) Csak a Matolcsy szerint lehet kijönni 47 000-ből! Ez jó kis büntetés! És van olyan, aki elvállalta?</p>
	<p class="block_3">NŐ Igen.</p>
	<p class="block_3">ÉN És kicsoda?</p>
	<p class="block_3">NŐ Olyan ember, aki rosszabb helyzetben volt, mint maga.</p>
	<p class="block_3">ÉN Vagy jobb helyzetben. Esetleg maradt pénze az előző fizetéséből, és tud magának kaját venni egész napra.</p>
	<p class="block_3">NŐ Akkor elvállalja?</p>
	<p class="block_3">ÉN És most, ebben a percben kellene választanom, ugye?</p>
	<p class="block_3">NŐ Igen.</p>
	<p class="block_3">ÉN Hát akkor nem vállalom!</p>
	<p class="block_3">NŐ (kinyomtat valami papírt, olvasatlanul aláírom. ad egy másikat, azt elrakom) Akkor 3(?) hónap múlva jöhet újra.</p>
	<p class="block_3">ÉN Köszönöm szépen!</p>
	<p class="block_4"></p>
	<p class="block_5"><span class="text_2">Na hát így megy ez mostanában Magyarországon!</span><span class="text_3"><br class="calibre1" id="calibre_link-8" />
</span></p>
	</div>

<div class="calibre" id="calibre_link-1">
<p class="block_5">
<span class="text_3">
</span></p>
	<p class="block_6">2012. ÁPRILIS 14., SZOMBAT</p>
	<ol class="list_">
	<li id="calibre_link-9" value="2" class="block_1"><a href="http://hetiegyes.blogspot.hu/2012/04/nyusziunnep.html" class="text_1">NYUSZIÜNNEP</a></li>
</ol>
	<p class="block_2"></p>
	<p class="block_3">Egész múlt héten azt emlegette a Béla, hogy nem lesz bennmaradás. Mert hogy ő ezt a Balázstól hallotta.</p>
	<p class="block_3">Balázs az atyaúristen a vonaton.</p>
	<p class="block_3">- Ma is kérdeztem tőle, és azt mondta, hogy Béla, ne is álmodjon róla!</p>
	<p class="block_3">- De Húsvét keresztény ünnep, és a Málta is keresztény... Hát majd meglátjuk.</p>
	<p class="block_3">Mostanában az van, hogy a hétvégén is van kaja a Vörösmartyban, de csak reggel. Majd úgy kell csinálnom, hogy szombaton még megyek, addigra biztos kihirdetik a hétvégi bennmaradást, és a vasárnapot lemondom. Hétfőn amúgy is zárva vannak a helyek.</p>
	<p class="block_3">Amikor pénteken bementünk a Vonatra, már a kapuban megkérdezték, hogy bent maradunk-e. Kettő helyett három napra. Péntek, szombat, vasárnap. Most jól kiszúrtak velem, mert fel kell hívnom a Vörösmartyt, hogy sem holnap, sem holnapután nem megyek. Úgy segít rajtam a Málta, hogy ez nekem pénzbe kerül.</p>
	<p class="block_4"></p>
	<p class="block_3">Szombat reggel párizsis kenyér volt és tea. Sok margarinos kenyérrel és kevés párizsival, de ez igazi ünnep volt a rengeteg zsírosléc után. Na és az ebéd? Sonka! Főtt tojás! Torma! (Vagy mustár, én a tormát választottam.)</p>
	<p class="block_3">- Van olyan csokitojás, aminek kilója 1250 - fitogtattam olvasottságomat, ami jelen esetben az Auchan újság olvasásában merült ki. - Mennyi egy tyúktojás?</p>
	<p class="block_3">- Megvan vagy 60, de lesz az még több is.</p>
	<p class="block_3">- Na ez az! Egy tojás kb. 5 deka, 20 darab tesz ki egy kilót. Az 1200 forint. Öregem, lassan utoléri a csokitojás árát. Most nagyon sokba kerülünk a Máltának!</p>
	<p class="block_4"></p>
	<p class="block_3">Csendes áhítattal eszünk. Bélát elkapja a filozofikus hajlam.</p>
	<p class="block_3">- Igen, ma van Húsvét előestéje! - Délután fél 1 volt. - A húsvét azt jelenti, hogy húst vesz magához az ember.</p>
	<p class="block_3">- Ma van Nagypéntek - homályosítom fel, - a legkeményebb böjt. Nemsokára keresztre feszítik Jézust. Harmadnapra feltámad, és azt ünnepeljük bőséges lakomával.</p>
	<p class="block_3">- Igen. Nem baj! Együnk!</p>
	<p class="block_3">Bélát szerintem Rejtő írta. Ha folyton részeg lenne, ő lehetne a kékszakállú Vágner úr, de Béla már nem iszik.</p>
	<p class="block_3">Este: Sonka! Főtt tojás! Torma! Petyusz nekem adja a részét, ő már torma nélkül kapja. Szép az élet. Igen, együnk! Semmi nem baj!</p>
	<p class="block_4"></p>
	<p class="block_3">Vasárnap reggel sonka. Kenyérrel. Meg tea.</p>
	<p class="block_3">- Látja fiatalember, mi ma böjtölünk.</p>
	<p class="block_3">Néha fiatalembernek hív, pedig csak pár évvel idősebb nálam.</p>
	<p class="block_3"><span class="calibre2">11 óra tájban befut Kozma Imre atya, hátra megyünk a tévészobába, misét celebrál. Még előtte, amíg az utolsók is besomfordálnak, előre jön az asztal mögül, és beszámol afrikai missziójáról: 400 fős óvoda, 4-6 éves gyerekek. 400 AIDS beteg. Mind halálra van ítélve. A lakosság sövényből(?) rótt kunyhókban lakik, amit sárral tapasztottak&nbsp;&nbsp;be, de ezért is (elég sok) pénzt kell fizetniük a helyi maffiának, akinek a kezében van az ország. Ha valaki napjában csak egyszer is kajához jut, az már boldog. Megúszta a napot, nem hal éhen. Persze egy páran nagyon is jól élnek, de nem ez a jellemző.</span></p>
	<p class="block_3">Aztán néhány személyes dolog is előkerül a prédikáció alatt. Pl. hogy ő maga is szegénységben nőtt fel, és a kedvence a rántott hús. Amikor ezt elmondta a Balázsnak, B. gondoskodott róla, hogy mindig az legyen ebéd, ha az atyát várjuk.</p>
	<p class="block_3">Milyen szimpatikus ember! Mennyivel rosszabb lett volna, ha mondjuk a spenót vagy a finomfőzelék a kedvence...</p>
	<p class="block_3">Egy másik helyen a beszédben:</p>
	<p class="block_3">- Nehogy azt higgyék, hogy nekem több van, mint maguknak! Annyi a különbség, hogy van egy ekkora helyem (itt kb. három és félszer három és felet mutat), ahol meghúzhatom magam. Van benne egy tévé... Én nem kapok fizetést. Ezt itt mind ingyen csinálom. Még a kocsi sem az enyém, amivel járok.</p>
	<p class="block_3">Aztán:</p>
	<p class="block_3">- Mert sokan mondják: Miért foglalkozik velük? Nem érdemlik meg!</p>
	<p class="block_3">Nem mondja ki, de itt egyértelműen rólunk, hajléktalanokról volt szó.</p>
	<p class="block_4"></p>
	<p class="block_3">Valóban laposhús az ebéd főtt krumplival és uborkával. A burgonyát még a két tégla, a Kispista meg a Putyin pucolta. Gondolom közben beszámoltak B.-nak rólunk - miután mi is a hatosban lakunk, rólunk tudnak a legtöbbet. De leszarom. Ha eddig nem rúgtak ki, talán ezután sem fognak.</p>
	<p class="block_3">Ja, igen! Az étkezésekhez szaloncukor is jár! Mennek a cserélgetések, sokan a zseléset szeretik, én pont azt utálom. Vannak olyanok, amikről csak találgatni tudunk, hogy mivel van megtöltve. Ezeket a bizonytalanokat is szívesen lepasszolom. Próbálom megjegyezni, hogy melyik papír alatt milyen rejtőzik, de nem sikerül, így szinte minden darab meglepetés.</p>
	<p class="block_3">Vacsorára lencsefőzi van. Telefingjuk a Vonatot.</p>
	<p class="block_4"></p>
	<p class="block_3">Hétfő reggel ötcentis kenőmájas darabok kenyérrel és teával, Bélától újhagymát kapok hozzá. Ebéd natúrszelet rizzsel. Sokan rám akarják tukmálni a rizsüket, de nekem is megmarad egy csomó, a köretek nagy része a vécében meg a szemetesben végzi. Vacsorára picike kenőmájaskonzervet kapunk sok kenyérrel. Csabi a reggelit és a vacsorát is nekem adja, nem is tudom, mi a fenét eszik tulajdonképpen.</p>
	<p class="block_3"><span class="calibre2">Mutatom a konzerven a &nbsp;cirill betűket a Bélának, de kiderül, hogy Szegeden gyártották. Amikor meglátja a sajátján a ruszki szöveget, ő is nekem adja a maga dobozát. A háromból egyet megeszek, kettőt elteszek reggelre. Jön be a Zoli és odatartja a markát a vastag szelettel meg a kis dobozzal.</span></p>
	<p class="block_3">- Na. Hát mi ez? - kérdezi.</p>
	<p class="block_7"><span class="text_4">- Mi lenne? Vége az ünnepnek.</span><span class="text_5"><br class="calibre1" id="calibre_link-10" />
</span></p>
	</div>

<div class="calibre" id="calibre_link-2">
<p class="block_7">
<span class="text_5">
</span></p>
	<p class="block_8"></p>
	<ol class="list_">
	<li value="2" class="block_9" id="calibre_link-11"><span class="text_">2012. ÁPRILIS 19., CSÜTÖRTÖK</span></li>
</ol>
	<ol class="list_">
	<li id="calibre_link-12" class="block_1"><a href="http://hetiegyes.blogspot.hu/2012/04/ujsagirunk-is.html" class="text_1">ÚJSÁGÍRUNK (is)</a></li>
</ol>
	<p class="block_3">Ma ezt a cikket küldtem el az Amerikai Népszavába:</p>
	<p class="block_4"></p>
	<p class="block_4"></p>
	<p class="block_4"></p>
	<p class="block_3">Szép? Új? Világ?</p>
	<p class="block_4"></p>
	<p class="block_3">Hajléktalan körökben régóta rebesgetik, hogy bevezetnek egy központi adatbázist, ahol egy kattintásra mindenkiről látják, hogy hol fordult elő aznap. Ez azért rossz, mert naponta csak egy helyen lehetne étkezni, vagyis ha már valahol ettél, más helyen ezt már nem teheted meg. Van, aki úgy tudja, hogy ha pl. csak mosatni voltál, akkor sem vehetsz igénybe aznap már más helyet.</p>
	<p class="block_4"></p>
	<p class="block_3">Ez a rémhír annyira tartja magát, hogy kedden rákérdeztem a Vörösmarty utcában, ahová ebédjegyem van. Ott azt válaszolták, hogy sajnos igaz, június 1-jétől lép életbe, és kötelességük lesz az ellátóknak minden egyes nap az Interneten frissíteni ezt az adatbázist. Kérdésemre, hogy kinek az ötlete volt ez, és ki ellenőrzi majd, nem tudtak válaszolni. Elbúcsúzáskor még hozzá tették: nem biztos, hogy valóban meg merik tenni, de ha igen, akkor a jelzett időponttól várható.</p>
	<p class="block_3">Több ismerősöm mondja, hogy van olyan hely, ahol úgy fogadták őket: "Á igen, látom, x helyen már járt ma!", tehát a technikai háttér működik.</p>
	<p class="block_4"></p>
	<p class="block_3">Ez a keddi napom a következőképpen alakult:</p>
	<p class="block_3">Reggel 8 és 9 között a Kürt utcában jelentkeztem az ingyenes kávéra (ez csütörtök kivételével minden hétköznap jár). A bejárattal szemben az Ablaknál történő regisztráció után engednek csak be.</p>
	<p class="block_3">Innen a Széll Kálmán térre mentem a Zsírosba, ahol két, összeborított szelet zsíros kenyeret osztanak reggel fél 9 és dél között. A sorban állás közben egy bajuszos férfi végigjár és a neveket kérdezi. Van, akiket már bevittek a gépbe, engem pl. még nem. Nem erőszakolják, valószínűleg a rendszeresen megjelenő (értsd: minden nap odajáró) embereket rögzítik. Talán júni elsejétől már mindenkit.</p>
	<p class="block_3">Ezután az Izabella utcába vezetett az utam, ahová teáért járok. Ezt Boleró porból készítik, de jó íze miatt inkább ezt iszom, mint a Zsíros teáját. Év elején megszűnt az ebédeltetés, mert harmadára csökkentették az állami hozzájárulást. Most, úgy tűnik, újra bevezették. Ide szintén csak úgy mehetsz le, hogy a lépcső alján a regisztrációs asztalnál beírnak a számítógépbe. De itt már egy-két hete egy papírt is vezetnek, ahová felírják mindenki nevét, TAJ számát, beikszelik a reggeli vagy ebéd oszlopot, és aláíratják vele. Igaz, hogy 10 óra után a maradék reggeli szendvicseket el lehet kérni reggelijegy nélkül, de nem szoktam kihasználni. Amióta szignáltatják velünk ezt a papírt, következetesen nem is kérek szilárdat, pedig nálam mindig bejelölik a "reggeli" rubrikát.</p>
	<p class="block_3">Következő megálló: az egy utcával lejjebb fekvő Vörösmarty utca, ahol hétköznap délben egy tál meleg étel, hétvégén pedig zsíros kenyér vagy egyéb reggeli kapható. Itt a megszokott heti regisztráció van, ami a kajajegyet jelenti. Persze a jegy nélküliek is étkeznek utánunk, érkezési sorrendben név szerint hívják be őket, tehát papíron ők is szerepelnek.</p>
	<p class="block_3">Este az első, ötórási beengedésnél illik ott lenni a Vonaton, mert akkor biztosan kapok egy tál ételt. Ez csak akkor esedékes, ha tanítási nap van, mert egy suliból hozzák, ill. szerdánként a Kempinskyből jön két fogás - ez utóbbi iskolaszünetben is érkezik. Természetesen itt is naprakész a regisztrációnk, annyira, hogy ha előreláthatóan legalább három napig nem töltjük bent az éjszakát, jeleznünk kell. Ha ez váratlanul jön, elvárják, hogy telefonon értesítsük az éppen ügyeletes szociális munkásokat (egy vonalas telefont tart a Vonat az irodában).</p>
	<p class="block_3">A dolog tehát így néz ki: azon a kedden öt különböző helyen fordultam meg, ahol regisztráltak. Ebből négy élelmet is oszt (a Kürtben este 5 és 6 között van vacsora, én akkor már "otthon" vagyok). Más kérdés, hogy kihasználtam-e, vagy csak azért mentem, hogy telefont töltsek, munka ügyben telefonáljak, találkozzam valakivel vagy egyszerűen csak melegedjek. Az ellátóhelyek minden esetben úgy "adnak le", mintha ettem is volna. Ezt dikátlja az érdekük, hiszen fejpénzt kapnak. Minél többen veszik őket igénybe, annál több az ellátottakra fordított költség, annál többet igényelhetnek. Nem fogják beírni, hogy D. A. csak teáért jött és a vécét használta.</p>
	<p class="block_4"></p>
	<p class="block_3">Sötét jövőt látok. Ha valaki mondjuk a Zsírost választja, egész nap ki kell bírnia 2x2 szelet kenyérrel. Ha koplal délig, máshol talán kap egy tál meleg ételt, de se reggeli, se vacsora. És mi van, ha valaki a Vonat lakója? Egész nap nem mehet be sehová, nem ehet egyik ingyenes helyen sem (na, talán a Krisnásokat leszámítva), mert a Vonaton úgyis kap?</p>
	<p class="block_7"><span class="text_4">A kormány ezen spórol. Tudom, hogy nem ide tartozik, de óhatatlanul eszembe jut az az újsághír, hogy a parlamenti képviselők havi fizetését 600 000-ről 750 000-re emelték. Nem a sorsom miatt kesergek, abba már beletörődtem. Az óriási különbség az, ami piszkálja a szemem.</span><span class="text_5"><br class="calibre1" id="calibre_link-13" />
</span></p>
	</div>

<div class="calibre" id="calibre_link-3">
<p class="block_7">
<span class="text_5">
</span></p>
	<p class="block_8"></p>
	<ol class="list_">
	<li value="3" class="block_9" id="calibre_link-14"><span class="text_">2012. MÁJUS 22., KEDD</span></li>
</ol>
	<ol class="list_">
	<li id="calibre_link-15" class="block_1"><a href="http://hetiegyes.blogspot.hu/2012/05/level-csuannak.html" class="text_1">LEVÉL CSUANNAK</a></li>
</ol>
	<p class="block_2"></p>
	<p class="block_3">Szia!</p>
	<p class="block_4"></p>
	<p class="block_3">Hát, öregem, 2 héttel ezelőtt szórólapoztam az Istvánnak. (Ez az a pí-vizes srác.) Aztán a múlt hét vége felé kitalálta, hogy dobjunk össze pénzt, és áruljunk perecet. Persze feketén.</p>
	<p class="block_3">Mind a hárman (az Elefánt volt a harmadik) betettünk 3-3 ezer forintot, azon az István vett perecet meg pogácsát. Szombaton tudtunk annyit árulni, hogy nagyjából visszajött a befektetett zseton, de vasárnap már bedugult az egész.</p>
	<p class="block_3">Hozzá tartozik, hogy én még szombat este bejöttem a MOM-ba internetezni, és elég későn indultam el a Vonatra. A busz 5 perccel előttem ment el, a következőre pedig 15 percet (!!) kellett volna várni. Az azt jelentette, hogy már csak a 10 órai zárásra értem volna be, és akkor se fürdés, se semmi. Hajnalban meg kelhettem volna, előbb mint a többiek, mert fél 8-kor kellett volna találkoznunk a Délinél. Hát én meg rácsörögtem az Istvánra, ő meg visszahívott, és megkérdeztem, h. nála lehetne-e tölteni az éjszakát. Azt mondta, h. igen.</p>
	<p class="block_3">Már a 61-es vasalón ültem, amikor rám telefonált, h. vigyek már fel 3 sört - ill. nekik egyet-egyet, és én amit iszom. Majd kifizetik.</p>
	<p class="block_3">Felvittem 3 komlószörpöt, meg egy kétdecis konyakot is. Ha már Kossuth, legyen Lajos! Ők egyliteres barna meg fekete söröket ittak, egy keveset nekem is adtak belőle. Szóval jól megkevertük a dolgokat...</p>
	<p class="block_3">Ennek az lett az eredménye, h. vasárnap mindhárman másnaposak voltunk, de felkeltünk időben, és elindultunk kipakolni, hogy most aztán eladunk mindent, és estére "gazdagok" leszünk.</p>
	<p class="block_3">Kiderült, h. nem indul a kocsi, valszeg az önindítóval van baj. Betoltuk, és elmentünk a friss perecekért Óbudára. Aztán közben kiderült, h. kevés az olaj a motorban, pedig István nem rég cseréltette benne. Folyást nem láttunk, úgyhogy sztem átverték, marha keveset öntöttek bele, és persze kifizettették a rendes mennyiséget. Na meg gázolaj is kevés volt benne, tankolni kellett. Adtam kölcsön 4 rugót neki azzal, h. este úgyis tele leszünk, majd akkor visszaadja.</p>
	<p class="block_3">Reggel 8 körül ki is nyitottunk, de főleg csak futkározó emberek voltak kint a Normafánál, és hát a sportemberek nem esznek úgy látszik, mert egy huncut falatot nem tudtunk eladni. Ráadásul az István és az Elefánt elindultak az autó felé, és összefutottak a közteresekkel. Rámtelcsiztek, és kb. 3 és fél másodperc alatt összepakoltam mindent, nehogy megbüntessenek, ha odaérnek az asztalhoz.</p>
	<p class="block_3">Visszamentünk a lakásra, és tanakodtunk, h. mi a fenét csináljunk. Itt a kaja, a következő 7VGre (hétvégére) ez már túl kemény lenne, ma kellene eladni. Na de hol nyissunk ki? Ahol érdemes lenne (m. sok ember van), ott sok a rendőr. Ahol nincs rendőr, ott kicsi a forgalom. Szegény István kiakadt, h. mennyire nem megy neki semmi: a vízzel is keveset keres, máról holnapra élnek a feleségével, aztán még a napokban meg is büntették a rendőrök 20 rugóra... Totál ki volt akadva, már azon gondolkodott, hogy hagyja elúszni a lakását (mert azon is banki tartozás van), vesz egy sátrat meg egy biciklit, és elmegy hajléktalannak.</p>
	<p class="block_3">- Te - kérdeztem tőle, - és a Mili mit szólna ehhez?</p>
	<p class="block_3">- Jaj, ne is kérdezd! Hát az megölne! Ahogy mennénk a Kürt utca felé, átharapná a torkomat!</p>
	<p class="block_3">Én a Kürt u.-ban vagyok regisztrálva mint hajléktalan. Mondtam neki, h. onnan tud csöves igazolványt szerezni, h. aztán kapjon ebédjegyet meg ilyesmit.</p>
	<p class="block_3">Az Elefánt is kiakadt, h. hiába próbál "kitörni", nem engedik, hát akkor most mit csináljon... Szóval gyakorlatilag egymást demoralizáltuk, senkinek nem volt kedve kinyitni sehol. Hol az egyik feküdt le szunyókálni, hol a másik. Én interneteztem - volna, ha hagytak volna, és le-leragadt a szemem a gép előtt.</p>
	<p class="block_3">Végül István közölte, h. kb. 5 órára várhatóak a szülei, és vagy elmegyünk, vagy csendben maradunk, de őneki még aludnia kell 1-2 órát, úgyhogy szépen eljöttünk onnan és visszamentünk a Vonatra.</p>
	<p class="block_3">Hát szóval ez van. Ahelyett, h. kerestem volna egy párezer forintot, mínuszban vagyok egyelőre. Tudom, h. megadja, csak nem tudom, h. mikor.</p>
	<p class="block_3">Mindenkit üdvözlök, és nem merek ígérni semmit, de talán már a jövő 7 VGn el tudok menni hozzátok istentiszteletre. :)</p>
	<p class="block_4"></p>
	<p class="block_7"><span class="text_4">Attila</span><span class="text_5"><br class="calibre1" id="calibre_link-16" />
</span></p>
	</div>

<div class="calibre" id="calibre_link-4">
<p class="block_7">
<span class="text_5">
</span></p>
	<p class="block_8"></p>
	<p class="block_4"></p>
	<ol class="list_">
	<li value="4" class="block_9" id="calibre_link-17"><span class="text_">2012. DECEMBER 3., HÉTFŐ</span></li>
</ol>
	<ol class="list_">
	<li id="calibre_link-18" class="block_1"><a href="http://hetiegyes.blogspot.hu/2012/12/vidam-vasarnap.html" class="text_1">VIDÁM VASÁRNAP</a></li>
</ol>
	<p class="block_3">November 24-én, szombaton lejártam a lábam: szórólapoztam, és hát elszoktam a rengeteg mászkálástól. Este bedőltem az ágyba - pontosabban rádőltem a priccsemre - és olvastam egy darabig, de aztán elnyomott az álom. Gondoltam, nem baj, ha előbb elalszom, előbb is kelek, majd reggel lezuhanyzom. Nem akartam büdösen gyülibe menni.</p>
	<p class="block_3">Nem keltem korábban, és ébredés után azt éreztem, hogy a kakálás sem várhat addig, amíg a Vonaton kívül el fogom tudni intézni. Ez a kettő pedig szépen elvitte az időt, ráadásul a fogcsikorgatós direkt oldalbafújt sziszegős szappannal, amikor már rajtam volt a póló, jó bőven. Sebaj, felmásztam a szekrényemhez másik pólóért. Azért az is eltartott egy percig. Fél 8 körül pedig minden perc számít, főleg ha a Sanyi bácsi a szocimókus, mert ő mindig rohan valahová reggel. Nem tudjuk, hová, de személye elleni sértésnek veszi, ha valaki egy pillanattal is tovább marad félnél. A múltkor is utolsónak maradtam, hátra jött és jól megmosta a fejem. Pontosabban nekiállt sértegetni. Hogy milyen egy rohadt szemét alak vagyok, mit képzelek én magamról, azt hiszem, hogy vagyok valaki a Facebook-on is, pedig tudom, ki vagyok? Egy senki! Ezt vegyem tudomásul! Hogy én kibaszok vele, direkt, azért nem hagyom el a Vonatot időben.</p>
	<p class="block_3">Piros arccal vonultam ki a bejáratig, ahol is becsörtetett a Karcsika, minden szocimókus kedvence, hogy a telefonját bent hagyta, azért jött vissza. Őt nem tolták le. Pedig ha "időben" kimegyek, már nem talált volna itt senkit.</p>
	<p class="block_4"></p>
	<p class="block_3"><span class="calibre2">Bár a házirendben benne van, és ezt ki is írták az iroda külső falára, hogy reggel 8 óráig kell elhagyni a szerelvényt, hallgatólagos(?) megállapodás, hogy már&nbsp; félre kimegyünk, ha tehetjük. Távol álljon tőlem, hogy bárkivel is direkt, vagy bármilyen más módon "kibasszak" (sic!), de amióta teltház van a hatosban (tizennyolcan vagyunk, az összes ágy foglalt!), nem könnyű akár csak szarás és zuhanyzás nélkül is elkészülni fél óra alatt.</span></p>
	<p class="block_4"></p>
	<p class="block_7"><span class="text_2">Hát ennyi kaland után elég idegesen készültem fél után 3 perccel. Ahogy kiürülnek a szakaszok, nyitva szokták hagyni az ajtókat, és láttam, hogy az egyikben egy magas srác hosszú bőrkabátban még szöszöl valamit. Jó lenne megelőzni, ne én legyek már utolsó, gondoltam, abban a hiú reményben, hogy akkor kimaradok a balhéból.</span><span class="text_6"><br class="calibre1" /></span><span class="text_2">Meg is előztem, és rögtön utánam ő is kidübörgött. Elköszöntünk, Sanyi bácsi visszaköszönt, lejött utánunk a vonatlépcsőn és bereteszelte a belső kaput, aztán visszament és becsukta maga mögött a vonatajtót is. Ekkor vettem észre, hogy a külső kapu be van csukva és le van lakatolva. Szépen csapdába estünk.</span><span class="text_6"><br class="calibre1" /></span><span class="text_2">Rögtön az első gondolatom az volt, hogy átmászom a kerítésen, de visszafogtam magam. Ha csak egy rossz vicc, még én üthetem meg a bokám: az autósok azt látják, hogy kimászik egy pasi egy tömött hátizsákkal. Két perc alatt a nyakamon vannak a zsaruk, és még én magyarázkodhatok.</span></p>
	<p class="block_4"></p>
	<p class="block_3">Nemsokára kijött az öreg, és azt mondta, ki lehet mászni a kerítésen. Kinéztem egy helyet, ahová fel tudom akasztani a zsákom, amíg átjutok. Oda is biggyesztettem és már kezdtem magam felszívni a szokatlan tornagyakorlathoz, amikor újra kijött és kireteszelte a belső kaput, kinyitotta a szövegládát, és tele szájjal elkezdett minket szapulni.</p>
	<p class="block_4"></p>
	<p class="block_3">Jómagam épp az este olvastam ki Az Éhezők Viadalát, elkapott a harci kedv, és visszaugattam, hogy milyen dolog az, hogy minket csak úgy bezár ide. Erre felszólított, hogy fogjam be a pofámat(!), ne ugassak, és közölte, hogy miattunk nincs meleg víz.</p>
	<p class="block_3">Meleg víz? Elzárták miattunk a meleg vizet? Ezt nem értettem. Amikor visszakérdeztem, hogy "Mi van?", elismételte: Miattunk nem kap senki meleg vizet a kávéhoz.</p>
	<p class="block_4"></p>
	<p class="block_3">Szóval ez egy büntetés. Egy-egy renitens miatt büntetik az egész állományt, ami már a szocialista néphadseregben is tilos volt. Amíg vannak ilyen elvetemült rebellisek, akik direkte nem hajlandóak elhagyni a Vonatot fél 8-ig - márpedig mindig vannak -, addig senki nem kap meleg vizet a kávéhoz. Ezt megértettem, bár egyetérteni képtelen vagyok vele.</p>
	<p class="block_3">Aztán ahogy felcaplattam a lépcsőn, hogy a másik oldalon kiengedjen, ismét szóba került a Faszbúk. Hogy én valakinek képzelem magam, a Facebook-on is, pedig nem vagyok senki.</p>
	<p class="block_3">- Hogy jön ide a Facebook? - kérdeztem végleg értetlenül, de nem derült ki.</p>
	<p class="block_3">Azért nem bírtam ki, hogy ne jegyezzem meg, hogy ezzel a csínnyel túllőtt a célon, mert kettőnket is bezárt, és az már két vélemény eggyel szemben, de amikor egy kissé lehiggadtam, újra rácsodálkoztam erre a Faszbúk-dologra. Mit számít az, ha valaki fent van, és odaírogat? Mit befolyásolja ez azt, hogy képes-e elkészülni fél óra alatt, vagy sem? De ha már ennyire fontos, hát megírom ide, rajtam ne múljon!</p>
	<p class="block_4"></p>
	<p class="block_10">Egyszer a Béla megjegyezte a Balázsnak (ő a főnök a Vonaton):</p>
	<p class="block_10">- Ez a Szeretetszolgálat?</p>
	<p class="block_10">Mire a Balázs eligazította:</p>
	<p class="block_10">- Szolgálat van. Szeretet nincs.</p>
	<p class="block_11"><span class="text_4">Hát ez van. Illetve ez nincs.</span><span class="text_5"><br class="calibre1" id="calibre_link-19" />
</span></p>
	</div>

<div class="calibre" id="calibre_link-5">
<p class="block_11">
<span class="text_5">
</span></p>
	<p class="block_12"></p>
	<p class="block_3"></p>
	<ol class="list_">
	<li value="5" class="block_9" id="calibre_link-20"><span class="text_">2012. DECEMBER 20., CSÜTÖRTÖK</span></li>
</ol>
	<ol class="list_">
	<li id="calibre_link-21" class="block_1"><a href="http://hetiegyes.blogspot.hu/2012/12/hobo-feeling.html" class="text_1">HOBO FEELING?</a></li>
</ol>
	<p class="block_3">Jolóka ajánlotta a Táncos Danit (nem ez a vezetékneve). Most került fel Pestre, és máris van munkahelye. Jó összeköttetései vannak. Hivatkozzak rá nyugodtan.</p>
	<p class="block_3">Megkerestem Danit a Facebook-on, és a Jolóra hivatkoztam. Vissza is írt, adott egy telefonszámot, hogy hívjam fel a csajt, és hivatkozzak rá. Aznap a hivatkozások napja volt.</p>
	<p class="block_3">Pénzem nincs a telefonomon, és elég ciki lett volna sms-t írni mondjuk a Mobiltelón keresztül, de mivel épp másnapra voltam hivatalos az Évához, összekötöttem a kellemest (tejeskávé, mákos guba, tea, tejszínes gombás tészta stb.) a hasznossal, és felhívtam az ő telefonjáról. Nem vette fel, de visszahívott, és kiderült, hogy már csak a délutános műszakba tudna felvenni. Elmagyaráztam, hogy az miért nem jó nekem, hogy ha este 11-ig kell dolgoznom, nincs hol kialudjam magam. Azt mondta, hogy talán januárban be tud venni a délelőttös műszakba.</p>
	<p class="block_3">Amikor ezt megírtam a Daninak, visszaírt, hogy megpróbál bejuttatni a Bánya utcába, ha akarom. Ott nem kell kijönnöm, ha pihenni akarok, de szükség van valamilyen melóhelyre. Azt feleltem, hogy két okból maradnék a Vonaton: egy, hogy az egyik szocimókus a cimborám a gyüliből, a másik, hogy itt nincs poloska. Erre a következő üzenetet kaptam tőle:</p>
	<p class="block_3"></p>
	<p class="block_3">Te tudod. A banyaban sincs poloska. NA-s tarsak dolgoznak ott meg a Miletics Marcell a fonok. V.I.P. Hely. Ha ki akarsz lepni a hobo feeligbol valtoztatni kell. Ha repul a sult galamb akkor legalabb asitani erdemes.</p>
	<p class="block_3"></p>
	<p class="block_3">Ez a levélváltás hétfőn volt, ma van csütörtök, és azóta sem írtam semmit neki. Félek, hogy csak ingerült hangulatú üzenetet írnék, és az nem lenne jó egyikőnknek sem. Hát lássuk akkor, mi is az a hobo feeling, amitől nekem sürgősen el kellene szakadnom!</p>
	<p class="block_3"></p>
	<p class="block_3">Először is, mi a különbség a Vonat és a Bánya utca között?</p>
	<p class="block_3">A Vonat fapados, tehát este megyünk, reggel jövünk. A Bányában bent maradhatsz elvileg egész nap - igaz, akkor mikor dolgozol? De ha éjszakás vagy, nappal kipihenheted magad. Állítólag. Ez mindenképpen a Bánya mellett szól. Én viszont azt hallottam, hogy poloskák vannak a Bányában, és ezt olyan ember mondta, aki onnan jött. Nem hiszem, hogy a Dani bármelyik hajléktalanszállót belülről ismerné.</p>
	<p class="block_3">A Miletics Marcell ott a főnök. Nem tudom, ki az a Miletics Marcell, a Vonaton viszont a Kozma Imre atya a főnök, és őt ismertem a tévéből már korábbról is. Tehát ez nem nyert.</p>
	<p class="block_3">Továbbá: Ha arra gondol Danikám, hogy nem akarnék dolgozni menni, és ezért bojkottálom a Bánya utcát, nagyon téved! Ugyanis a Vonatról is járnak elég sokan dolgozni, csakhogy normális időbeosztásban - ha normálisnak lehet nevezni a hajnali fél 5-ös kelést... Magam is innen mentem a Holdudvarba, és nem kellett azért elköltöznöm, mert munkát találtam.</p>
	<p class="block_3">Vagy azt érti hobo feeling alatt, hogy milyen kényelmesen elvagyunk mi, hajléktalanok munka nélkül? Mert ez az, amit a melózók imádnak az orrunk alá dörgölni. Azt irigylik vajon, hogy addig alhatunk, ameddig akarunk? Vagy hogy meló nélkül is megkapjuk a kis kajánkat, és sárga csekkek sincsenek? Tekintsük meg közelebbről, milyen irigyelni való sorsunk van!</p>
	<p class="block_3"></p>
	<p class="block_3">Aki nem süllyedt még elég mélyre az alkoholizmusba és hajlandó mosakodni, azt beengedik egy normálisabb szállóra is. Mondjuk a szemete mehet a Fűtött Utcára vagy az Isolára, oda bemehet hulla részegen is, de ki is rabolnak, az is biztos. Ha mást nem, valami ruhadarabodat vagy az összegyűjtött csikkeidet tutira lenyúlják.</p>
	<p class="block_3">A beengedésnél - most a Vonatról beszélek, mert azt ismerem - megnézik a csomagod, van-e benne pia. Közben beszólogatnak, persze ezt viccnek szánják, de pl. a Tamás akkor a legparasztabb, ha viccelődik, és a Béla figyelmeztetett: egy darabig eljópofizgatnak, elnevetgélnek veled, aztán megunják, és se szó, se beszéd kirúgnak. Na így viccelődj a szocimókussal!</p>
	<p class="block_3">Hogy hánykor lehet kimenni a szállóról, és hánykor kötelező, arról a múltkor már írtam, olvassátok el azt.</p>
	<p class="block_3">Az ingyenkaja, az a legtöbb helyen a zsíros kenyér. Amikor utoljára jártam a Kati csajéknál, kaptam egy befőttes üveg libazsírt, és nagyon jól jött, mert sokszor csak azt tudtam enni. De amikor egész nap nem eszel mást, az már túlzás, és hamarosan a hátad közepére kívánod a zsíroslécet. Jó, mondjuk ki lehet menni a Lembergbe vagy a Faházba, ahol néha adnak valami konzervet, de erre rámegy a napod, és én reggeltől estig számgépezek, ha tehetem. Ez az én gyengém. Nem akarok embereket menteni, sem rabolni, nem kötök bele senkibe, én számgépezek. Ahelyett, hogy innék vagy drogoznék, vagy a családomat verném, vagy a beosztottaimat cseszegetném, itt ülök a gép előtt. Nekem ez a kábítószerem, a családom, az életem. És most az vesse rám az első követ, akinek a keze ügyébe akad.</p>
	<p class="block_3"></p>
	<p class="block_3">Apropó, kábszer. Ezen a levélen annyira de annyira átüt az NA-.s (Anonim Kábszeresek) szöveg, hogy tkp. ettől lettem rohadt ideges. Voltam egy-két hónapot Pécsváradon, ott is ez ment, és már ott sem bírtam. Hogy kirázzanak az aktuális szarodból, úgy beszélnek veled, mint a kutyával, a pofádba vágják, hogy csak magadnak köszönheted, hogy idáig jutottál, és addig rugdosnak, amíg nem vagy hajlandó MOST AZONNAL változtatni az életeden és ettől a pillanattól kezdve normális emberként élni. Hát én erre nem vagyok képes, én szeretem előtte megbeszélni magammal, hogy ne az legyen, hogy beleugrok egy olyan gödörbe, amiben mégtöbb szar van.</p>
	<p class="block_3">Nem tartom magam betegnek, legalábbis annyira nem, hogy rajtam MOST RÖGTÖN és radikálisan segíteni kelljen. Hadd legyen meg a szabadságom ahhoz, hogy ha már több mint egy évet lehúztam a Vonaton, és szinte mindenkit ismerek, ne kelljen már elköltöznöm egy vadonat ismeretlen helyre csak azért, hogy januártól ugyanúgy éjszaka alhassak, mint a Vonaton! Nem értem, mi lenne a sült galamb abban, hogy nem a Kozma Imre, hanem a Miletics Marcell a főnököm ott, ahol lakom.</p>
	<p class="block_3">Ráadásul ott vannak az NA-s srácok, akiktől majd éjjel-nappal hallhatom a jó kis dumákat, amiket felszedtek az elvonókon. Na végre, itt egy hülye, ezen gyakorolhatunk! Ezt most megmentjük, ha addig él is!</p>
	<p class="block_3">Erre csak annyit mondok: NN! Na ne!</p>

</div>

</body></html>